<text>
<meta>
<link>https://cbcpnews.net/cbcpnews/for-i-find-no-pleasure-in-the-death-of-anyone-who-dies-oracle-of-the-lord-god-ezekiel-1832/</link>
<ortho type="normal" clitic="25" apos="none" />
<!-- the clitics are only connected to ag. this text uses hyphen for vowels + prefix -->
</meta>
<main>
“Agko labay ya ompatey so siopaman, ‘Kuay Katawan a Dios.’” Ezekiel 18,32.

Pinablin Totoo’y Dios:

Sikami ran Obispo yo so mapagpaga ed saray dakerakel ya ompapatey tan pateyan ya nagagawa lapud say kampanya kontra droga. Twan baleg a problema so droga. Say panag-gawa tan panag-lako na illegal iran droga so nepeg ya patondaen tan taloen. Balet say solusyon et ag naalmo ed say panag-patey ed saray suspetsan manguusar tan manlalako na droga. Agkami labat mapagpaga ed saray pinapatey. Mapaga kami met ed say kipapasen na saray pamilyan atilak na sarayan pinapatey. Mas lalon maniirap so bilay da. Ontan met a mangiiter na paga diad say manooley ya takot ed dakerakel ya pasen na saray mairap bilay. Dakerakel iray papateyen anggan aliwan lapud droga. Tan saray mapapatey ed sikara so ag nanaerel. Mas baleg ya paga ed say nagagawan ag-pibabali na dakerakel ed sayan kaugsan. Magmamaliw lan normal, tan, mas ni, unong ed sikara, nepeg ya gawaen iya.

Mikakasakey kami ed saray dakerakel ya ombaley tayon labay da so panguman tan pasimbalo. Balet sayan panguman tan pasimbalo komon so naiwanwan unong ed katwaan tan katunongan. Manaalagey kami ed pigaran manunaan iran bangat. Sarayan bangat et naalmo ed say inkatoo, inka-Filipino tan inka-Cristiano tayo.

Nanlapud Dios so bilay na kada too. Say Dios so angiter ed say bilay, tan say Dios labat so makapanbawi ed sayan bilay. Anggapo’y kanepegan na anggan say gobierno ya mamatey na bilay lapud say gobierno labat so manag-asikaso, aliwan makankayaryan na bilay.
Say pankanawnawan manpasimbalo so ag nepeg a nabalang ed kada too. Lapud say Dios so mapangasi, unong ed say mabetbet ya bangat nen Santo Papa Franciso. Kasumsumpal tayon sinilibraan so Jubilee Year of Mercy, tan say World Apostolic Congress on Mercy. Sarayan silibrasyon so angiter ed sikatayo na panmutektetekan ya inbagat na Katawan a Jesu Cristo so bilay to para saray makasalanan, pian ilaban tan itdan to ray balon bilay.
Say panderal na dilin bilay tan say bilay na arum, so sakey a ambelat a kasalanan tan manbungay kaugsan ed say sociedad. Say panagusar na droga so tanda a say sakey a too so abalang lay panagpablid bilay to, tan mangiiter na kaatapan ed bilay na arum. Nepeg ya mankakasakey tayon mankimey pian naalmoay solusyon na say problema nipaakar ed droga tan say pakatulong ed rehabilitasyon na saray drug addicts.
Amin a too so walay kanepegan ton birbiren ya inosente ya anggad napaneknekan ya sikatoy walay kasalanan. Say sociedad so walay dalan tan tutuntonen to ya manerel, paneknekan ya nankasalanan tan dusaen iray mangagaway krimen. Sayan tutuntonen so nepeg ya tumboken, laut lad saray managpasumpal na ley.
Say antokaman ya ginawan makapangiter na baleg ya kaugsan ed arum et sakey a ambelat a kasalanan. Say panlako na droga so ambelat a kasalanan a singa say panag-patey, likud ed pangiyagel ed dili. Ag sarag ya apigeren so lingo diad panamegley na pangaway sananey a lingo. Say maung a getma so aliwan rason pian mangusar na mauges a kagagawa. Maong a getma so pangekal ed say problema na droga, balet makapoy tan aliwa no mamatey pian nagamuran iyan getma.
Say aralem ya lamot na say problema na droga tan kriminalidad et say kairapan na bilay na karaklan ed sikatayo, say panederal na pamilya tan say korapsyon ed sociedad. Say nepeg ya gawaen tayo et say pangekal ed say kairapan na bilay, laut la ed say pangiter na permanenten trabaho tan dugan sweldo ed saray kumikimey. Pabiskegen tan pabolaslasen tayo so pankakasakey tan panangaro na bawat kabiangan na pamilya. Agtayo abuloyan so antokaman ya ley ya manderal na pankakasakey na saray pamilya. Manunaan ya pasimbaloen iray managlokon pulis tan corrupt ya juez. Say masyadon matantan na kurang na hustisya so sakey a rason no akin et onkakayat so kriminalidad. Mabetbet, saray mairap bilay so maniirap ed sayan sistema. Tatawagen mi imano na saray akairong ya politico ya panlingkuran da so pangkamaungan na karaklan, aliwan say dilin interes da.
Say pan-abuloy tan pandeen ed arap na kaugsan et sakey a pikabiangan ed say kaugsan. No paolyanan tayo ray drug addicts tan saray managlako na droga, magmamaliw tayon kabiangan na say problema na droga. No abubonan odino abuloyan tayoy panagpatey ed saray suspetsan drug addicts, kaiba tayo ed say inpamatey ed sikara.

Sikami diad Simbaan so manpatuloy ya mansalita sumlang ed kaugsan, anggano walay pangaako tan panagbabawi mi ra’d saray kakulangan mi. Gawaen mi ya anggano onsabi’y panagpairap ed sikami, lapud sikatayo so sana-agi ya responsabli ed balang sinansakey. Tulongan mi ray drug addicts pian sikara so onabig tan nawalaa’y balon bilay. Mikasakey kami tan asikasoen mi ray atilak na saray pinapatey tan saray biktima na saray drug addicts. Pasimbaloen tayo’y pamabiskeg na saray pamilya.

Sikami ran mano-oley ed Simbaan so nepeg ya manseet ya mangaway programa ya makatulong ed saray mairap bilay, a singa saray programa nipaakar ed panag-anap na bilay, edukasyon tan abig na laman. Ed sayan amin, sikami — sikatayon amin – so manbilay ya magmaliw a Simbaan na saray Duroka odino Church of the Poor.

Agtayo abuloyan ya say takot so manoley tan manpareen ed sikatayo. Ibilay tayo aliwa labat so tubon biskeg, no ingen say biskeg ya manlalapud Cristianon pananisia tayo. Insipan na Katawan tayon Jesu Cristo: “Manirap kayo diad mundo, balet pabiskeg yoy linawa yo! Tinalok lay sankamundoan!” (Juan 16,33).

“Siopa sirin so makapangisian ed sikatayod panangaro nen Cristo? Say segsegang, o say ermen, o say kairapan, o say eras, o say kaandiay kawes, o say kaatapay bilay o say patey? Andi! Sarasarag ti ra yan amin a taloen diad panamegley na Dios ya angarod sikatayo!” (Rom 8,35.37). “… Ta say Ispiritu a walad sikayo et makapanyari nen say ispiritu a walad mundo.” (1 Jn 4,4).

Ed diad pansilibra tayo’y kuma-sanlasus a taon na inpayawar na Ina tayo ed Fatima, itilan onebat ed tawag nen Ina ya mandasal tan manbabawi, para say kareenan na saray ombaley tan say bansa tayo ya akobotan na kabilongetan na bisyo tan patey.

Maria, Ina na Magnayon a Tulong, Ipikasi mo kami.

Para say Catholic Bishops’ Conference of the Philippines

</main>
</text>