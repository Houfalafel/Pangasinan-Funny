<text>


<main>
alikas nën Anselmo ya manggiwgiw so lima to nën intanëm to so pilimiron bukël. amta to ya ag labay na hari na palandëy so gagawaën to, natataktakot mët diad nagawad sikato. balët, balëg so nagamoran ëd saman. no makpël labat iray managtanëm, sarag dan nisabi ëd tagëy na palandëy so tabakon itatanëm da.

binukay so dalin insan inkotkot so bukël.

aman a labi, akogip nën Anselmo so hari. wala rad katakëlan, mankaarapan. amitlon tinapik na hari so dalin, insan taloran mëlanting a too so pinmaway diman. inmësaës so hari balët ag to narëngël nën Anselmo, kasumpal to, binmatik iray mëlanting papaway na katakëlan.

atilak si Anselmo tan imay hari, balët singa ag nanënëngnëng na hari so lakin natatakot. tinapik lalamët na hari so dalin na amitlo tan mas amayamay so pinmaway iran mëlanting. mankëlaw si Anselmo katon tinumbok to iramay mëlanting pian nëngnëngën no antoy gagawaën da.

nën asabi to so sampot na katakëlan, inmangës sikato ëd samay apatnagan to, adasig so tanëm a tabako anggad nasabi na pakanëngnëng to. natan labat akanëngnëng sikato na unman a karakël a tabako. okupadon mantatanëm na mas amayamay nin tabako iramay mëlanting. binilang nën Anselmo so nilasos a mëlanting a mankikimëy ëd saman a dalin.

inëmbënan to may sakëy ya mëlanting insan to tinëpët no antoy gagawaën da. “Siyempre, para ya ëd hari,” balikas to may mëlanting, “kaukulaan na hari so tabako pian makasigarilyo.” Binmëneg may mëlanting ëd si Alselmo tan man-ëlëk ëd kaambagëlan na tëpët to.

diman tinmunda so pankokogip to, ëd samay mëlanting tan samay tanëm a tabako. manparok so puso nën Anselmo, karuman to labat intanëm imay pilimiron bukël, balët nononotën to la no antoy nagawan dusa ëd sikato.

pigan agëw ya nan-gonigon sikato, nodnonotën ton ëkalën la may bukël a intanëm to. ag makarëën so kanonotan to diad dusan onsabid sikato.

siansia ni, anggapoy nagagawa. onsasabi ni agëw tan nababalang ni so bulan kaibad labi. mankukukaok ni so lalong ëd parehon oras inagëw-agëw, tan unbubuna nin siansia iray tabako diad Kanlaon.

ag binmayag, naimano na arom ya linmampas lad golis so pantatanëman nën Anselmo. binmalëg so maagom dan mata ëd naalan yaman, katon inawit da mët iray gawa dan bukël na tabako insan nantanëm diad pantatanëman nën Anselmo.

balët, anggapo nin siansia so agawa. apanoy tabako so entiron Kanlaon.

wala ray arom a nampasakbay ëd saray managtanëm. “Nonot yo no antoy imbaga na hari! No dia tayo nantanëm, alaën to so entiron tabako insan to sigarilyoën ya amin!”

balët anggapoy undëdëngël ëd panangasi da. anggad maong a too ët napëpërëng ëd yaman.

diad labi, wala ray nandaragop palibër ëd sakëy ya pool tan man-iistorya nipaakar ëd hari na palandëy. ta no akin ët walay pakapanyari to ëd mundo balët pinili to so man-ayam kaiba ray totoo nën say man-olëy ëd sikara.

ninonot da may nën binilin ira na hari ya ag ira mantatanëm diad lampas na linyan impagolis to ëd saray mëlanting palibër tan asinggër ëd tapëw na palandëy. pantotongtongan da may agëw ya tinmaynan so hari. no panonto may akis na saray totoo nën impaamta man na hari.

“Say bilin ko labat ët ag kayo mantatanëm diad lampas to may golis ëd tagëy, no ag yo ya inonor, alaën kon amin so tabako insan anggapo mët la so balon unboyag diad gilig a palandëy anggad ag ko nasusumpal ya sigarilyoën man ya amin.” Tinapik tan inlukas na hari so dalin, insan abalang sikatod palandëy.

intoor na totoo imay sipan da balët, siyempre, tinmunda ëd si Anselmo.

anggano nid amin lan agawa, nantanëm nin siansia sikato na amayamay ya tabako. anonotan to may kogip to, imay panlabay to na say pasol to ët singa may unman mët ëd hari, onsasabi anggad sampot a pakanengneng.

kayari na pigan taon ët alingwanan lay totoo so hari na palandëy anggad samay sipan da ëd sikato.

atanëman lay tabako so entiron palandëy na Kanlaon insan yinmaman la ray totoo lapod saray naaani da.

anggad saray simplin too ët mikakasakëy ëd saray magarbon pistan gagawaën da. singa anggapo so makapampatunda ëd panagselebra na totoo diad nala dan balon yaman.

balët, tinmunda nën linmukas so dalin insan amawil imay hari na palandëy.

unaan ya tinmaynan si Anselmo. nalilikna toy giwgiw anggad pukë-pukël to, amta to ya sinmabi la so agëw na pambayaran ton amin so ginawa to. ag mët la linmingaw sikato nën maplës a binmatik palëksab na palandëy.

makapaërmen ya nëngnëngen so sinmublay. nën saman a napnoy tabako, natan ët anggapo la so tanëm a nanëngnëng ëd Kanlaon. ag makapanisia iray managtanëm ya unman labat kapëlës a nabalang iray tanëm da, alingwanan da lay tuan pakapanyari na hari.

marëndëën so totoo, singa amta da lay nagawa. kabëbëkta, sinmabog ëd dagëm so tapëw na palandëy ya nan-gaway abot a napnoy pool tan asëwëk.

alabas lan maong so nagagawa ya ag mët la nanyarian na anggad say sangkamakpëlan ëd sikara. nanlumbaan iray totoo ëd amin na direksiyon, natatakot ëd sanok na hari.

aman a labi, nankogip si Anselmo.

makapal ya asëwëk so pinmatnag ëd arap nën Anselmo. inmukok sikato anggad anëngnëng to may hari ya masisisgarilyo na tabako. tinmalimukor sikato san kinmërëw na perdona.

balët ag lalamët naimano na hari si Anselmo. amitlon tinapik na hari so dalin insan pinmaway iray mëlanting. nan-awit iramay mëlanting na tabakon iyarom dimad samay sigarilyoën na hari.

apaliberay asëwëk so palandëy na unsësëlëk anggad saray lëtak. singa puwersan manpapairap. alikas nën Anselmo ya singa natëtërak so pagëw to lapod samay amayamay ya nasusungap ton asëwëk.

insan abangon sikato.

linmipas iray taon tan wala la ray totoon pinmawil ëd palandëy. nanlëtnëg iray purok dia rad diking to, balët anggapo lay masibëg odino siopan ambagël a mantanëm na tabako diad palandëy.

anggapoy makaamta no anto lay nanmaliwa ëd Anselmo, ibabaga na arom ya inawit na hari sikato pian naitdan na niduduman dusa. ibabaga da ray arom balët ya linmad arawi sikato ta babatikan toy sanok na hari.

balët ag la bali, amta da ray totoo ya kapila mët iran nan-gaway aliwa. anggapo so naitanëm ëd Kanlaon diad saray onsublay na henerasyon.

anggapo anggad ag naupot na hari imay tabako to.
</main>
</text>