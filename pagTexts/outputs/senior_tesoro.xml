<text>

<main>
<page link="https://www.oocities.org/senior_tesoro/srtofficers.htm">
Say gracia tan panangaro na patron tayon Senior Divino Tesoro, onla komon ed sicayon amin.
</page>

<page link="https://www.oocities.org/senior_tesoro/srtpcas.htm">
<head>pagbabaoid casalanan</head>

Catawan con Jesucristo, sancamaaroan ya Ama tan Cataway simoon a pusoc tan camareruac, sungpad sican Diosco, nancasalanan ac ya andin omameng; andi baraan tan andin tacot,ed nambabangil tan aramaraman inpancasalanan. Isipan coy pansiansiac lawas ya agtaca la itday anggan mogmo lan lamang ya macasengeg na panpasnoc mo, pan pootan co ray casalanan con anggad cautlay pusoc na agco la gapoonsongpa tan gulaen con amin so talbaray antocaman a macapaniarawid siac ed satan a caabigan mo, agac la onsiay mogmon lamang ed masantos a labay mo unong met ed panongpal con peteg ed saray gangan mo. Agmo pa yabuloy Catawan a namurmurac iray ma-Dios ya puyan mo pian agac macasungpad masantos a linawam. Niaac lan maralato, Diosco a manongpal na aliwan bocod bengat na panomboc cod saray igangan mod siac noag pati saray inbilin mo, inbangat mo tan say pamablic ed saray calictan mon gawaen co, Pansibkelan coray ganaganay casalanan co, tan isipan con agac la mancasalanan, manilaluac ed panangasim ya acuen mo lara tan paandien moran perdonaen ya amin. Picasic pad caronongan mo, ya lapud saray cacanaay masantos iran sugat mo, abagey mo paray cairapan co, ya tolongan moac pa comon ya payamanen ed graciam ya angga ed pinengneng co ed sican Diosco ed gloriam. Amen.
</page>
<page link="https://www.oocities.org/senior_tesoro/srtpik.htm">
<head>picacasi</head>

Ah! sancamaaroan a Jesus co, Mananondon tan manangilaban day cacamarerua, sengeg na ilaloc tan capalaranco, umamengen tacan masagpot ed satan a inkipasen mod Cruz ya andin painawam tan caligliwaan mo ya ontan mon napnoy irap, anta sicay ligliwa ray maermen apireng day masegsegng tan cayamanan day naucolan, et nanlicna cay ontan lan carakel na nanlalatop a sugat, ya innonot mora yan pangilaban ed talba min catoowan lapud incaaripen mi. Agmo pa yabuloy Catawan ya sayan camarerua, ya bangta pinalsam a manibang ed caronongan mo, nasebelan balet ed pacagamor toy sancablian iran panangasim lapud pacalingoan to ed sica tan lapud incaiweng tan incaclepan tod saray inkibalbalo, naaroman to nimet iray sagsagpot mo tan nacapotan tola ingen so pinto ray panangasim ya anta ontan lan dunong mon angipalaloy pacagamorto. Balap pala sirin sancamaaruan ya Ama. Bangta ganagana ratan ya awey mora, mangipapatnag iray sancamasurian ya panangarom tan panpirawat moy caabiganco, ilaban muac pian ipaliis ed talba ray anto caman a macapangiarawi ed siac ed sican Dios co, ta bangta caucolay pangisaclang cod sicay amin a inca-siac aya; pian nagamoran coy panpilalekan co nian gawaen con manlapud natan a niaac lan mangibagat ed sicay lapag day pacayaric tan licnaan co, talba ray caiibeg tan ganaganay pancaliketco, andi gapoy gabay con arum no ag sican bucod, sicay panpilalecan co, sicay pandageyeman co, sicay pangicaindanan coy angan anto man a liket diad mundo ya macalanor na casian cod sica. Bangta sica lanti subol na ganaganay catunungan, macanggaway talbay cayamanan, matuan peteg ya caabigan tan calimgasan tan nansisimpenay lapag a cagnapan na walan caabigan. Dalusan mo pay pusoc ed anton tilol ya macasbel ed siac ed ipatnag cod arap mo, tan say idengel mod saray picacasic a laut lad saray panpirawatan con gamoran ed sayan novena tan say gracian ilaluan con naalmod sarayan agew. Pilitan diay pamabilay na sisia tan ilalo ondeey daiset tan sinopey calacal ed loob a dili tan itangay so puso ed Dios a Cataoan insan kerewen ya mauyamo ed dunong so saray caucolan. Yabuloy mo pay picacasic, mapangacon Jesus co, pacana muac pan minabang ed saray panangasim, bangta sica lanti subol talbay caabigan, cawesan mo pay camarerwa na saray macanan cawes to panom pay cavertudesan ta inmacseb ca lantid tawen tan pinilim so inkapasak mo, ed Cruz pian diad sayan inkipasen mo, nipaliis mo ray inkaclepan co, silewan mo pa yan bulag a puso na saray liwayway graciam, tulongan muac pan ungsungpad saray agmo labay a nagawa, parlangen mopa comoy camareruac ed pangarod madios, a kaabigan mo tan diad ibeg ton mialig ed saray ipatnag mod siac ed satan a Cruz mo, pian diad panpirawatan kon tulong mo, nagawak lan nasnaspot a kapalaran ed pakipiolop kod sika. Amen. Dasalen diad maralit a devocion so taloran Manisiaak ed Dios Ama ya inonot ed saray taloran horas a inkiwalay Katawan tin Jesucristo ed taguey na Cruz.
</page>
<page link="https://www.oocities.org/senior_tesoro/srt1.htm">
<head>pikakasin dasalen ed inmonan agew na novena</head>

A sankasamitan inararok a Jesus bangta unong a sikay matuan peteg a dalan tan dawatan;sinmeguep kad taguey na Krus pian patunongen mo ray kalilingo tan tan niarawi mo camid saray dalan ya cabalangan mid casalanan nipaliis moray inkibalbalo mi napaliwawaan iray cacabusan min ag picacabat ya nailuaman mi ed inpancasalanan mid sica Bangta pinatuam ed salitam a dili ya matua can dalan tan catunongan yabuloy mo pa ed sicami sancamapangasian a Jesus ya unong ed impatnag mod Moises tan baley mon pinili nen manaacar irad calawacan ya pinagaan moran initday sakey a lusec ya apuy ya angitonton ed sicarad maong a dalanenda-intonton mo rad dalan so saramay taloran Arin Magos a nanlapora ed arawin dalin ya anggad Belen tan inpasen mora met ed maong a dalan a kilabananda so amayamay lan abalbalang a naarapda lay dalan a capelag dad caugsan, yabuloy mo pa Catawan a pangasid cacabusan tan segsegang mi, so panulong mod sicami ed saray curang mon betang con tomboken a saman pa comoy napacpacnaan coy cararagoe ed sica unong ed matuaca lan dalan a nepeg mican tomboken a talbay catoowan: Awit muacpa Diosco ed maong a dalan co pian agcola mancasalanan agmuac papaulian a macasian ed sika pian napaliisan coray mauges a cagagawa a sicarayay manonan mangipelag ed siac ed pancasalananco, tan no napasakey colan onoren so bangat mo pian naarap colay piolop con peteg ed Sica ya andilay tacot con nabalang ta oniay panpilalecay sayan pinalsam tan kekerewen cod Sica ed sayan Novena tan arom nin picacasi to no macanan nagamoranto.Amen.
 </page>
<page link="https://www.oocities.org/senior_tesoro/srt2.htm"> 
<head>picacasin dasalen ed comaduan agew na novena</head>

Ah sancamaaroan a Jesus co, bangta sancaabigan can Patron ed insandim a napaarod saray ovejas mo so dilin bilaymo ed taguey na masantos a Cruz mo tan diad ag nabalicsanan a panangasim, inanap tan sininop mora ed pococanda nen caplesan dan kiacaracar ya abalbalang, tan pinacanmo ray masamit a Graciam. Sica Catawan a unong ed mapaaro ca lanti ed saray tatalimaenmo, agmo pa yabuloy so caandi dinan man ed sicara noag sa ingey inanap morad capalandeyan tan calawacan anggad agmo inpacalmod sicara tan sinacbat moran inpayorong ed andi anggaan a panangarom nialan ompatnag ed sicay ovejam ya abalang ed tanol tan gewgew diad mundo, panpilalecan toy careenan tan say pacapiolop tod tatalimaen mon Santa Iglesia, panpirawatan to met so pacapiacan toy mananam a canen na graciam tan pacapiinom to ed malinew a danum na captecanmo, Atalosan ton peteg so caderalto no nasian ed pacapiolop tod sica tan say caatapan ton bungay mangainfiernos a Lovo et bangta ontan Aman mapaaro ya salitam a dili ya anapen moray abalang ya ovejam itonton mon ipatnag ed saray caulopto so macaarawid nasian, tambalen mon pagaan noag macayari ono pileu tan dusaen mo met no masognal tan atagey so linawato, ipilit mopa sirin Catawan a icanay camareroac so sarayan tolong unong ed macanan toloy ed caabiganto, tan no ontan lay panangasim andilay duaruac ya diad kipulang tod caabigan tan capalaran ton gendat nagamoran tolay cagnapan tan samay anggaan ya acasengeg na impamalsay Dios ed sicato tan lapud satan ya inpanlicnam na alablabas iran irap; impangibong moy onman lan carakel a dalam; tan nisengeg ed saratan a cacanaan, nagamoran copa comoy panpirawatan cod sayan Novena no yabuloy mo tan macanad caabigan co lawas, Amen.
</page>
<page link="https://www.oocities.org/senior_tesoro/srt3.htm"> 
<head>pikakasin dasalen ed comatlon agew</head>

Ah sancaabigan a Jesusco, igalang taca ed satan a nipasenan mon Cruz a unong ed sancamapangacuan can Ama na talbaray dinondonmo, ta diad inpacaandimi na saray langcap a gracian inpamayaman mod sicami, samay tunong a segsegang, samay agmi comon pancasalanan, saman a capalaran, pinmatnag cad satan a Cruz ya unong ed matua can Ama a nepeg mican birbiren, ta sica lanti sengeg a nanlapuay comaduan gapomi, diad sica, oh cagalgalang min Ama so pacautangan mid sayan piduan inkianac mi, ta inmoli camin binmilay ya caulop mica ed balon incasicamin aparakepay ancablin pamalangcap ya inpara cami ed sican dili, sica man Catawan co manonan maong ya Amami ya diad impatey mo inanac mo cami balet ed balon maong a bilay ya ginawamo camin anac a mananawir na mangatatawen a cayamanan tan say masantos a graciam, agmo pa yabuloy Catawan so agco kicanan macagamor na ontan lan kinabalgay panangasi, bangta sakeyac ed sicara nia a lapud saray cacanaan mo unong ed matuan petegac ya anac, birbiren tacan Ama, tan alay galang tan dayew a naalac ed pacapiamac ed sica,anti duaruac a singa si Nicodemus a nayarin peteg a napiduay kianac nipaacar ed betang na camareruac, et bang ta caucolan con pilit so-sayan matalonggaring a caabigan, ompatnagac dia natan ed arap mo pian sompalenmo comon ed siac so sayan ma-Dios a gaoam, pasimbalom pala sirin so camareruac, cawesan mola comoy mangarakep iran virtudes ayat muac pad pacayariray puyanmo a managamil na ganaganay caabigan, pagmaliw mo palay camareruac a puron casantosan tan mailaluac lan anacmon peteg, macapibiangac lan mananawir na masantos a nanarianmo, catunongan lan kerewen coy pinabang con andi anggaan tan mailaluac lan macagamor na catotoor na ganaganac, picacasic unong ed gagawaen co natan a salan ti pangabuloy mod siac na panpirawatan con naalmod sayan Novena na paabigen mon nagamoray coy caabigay camareruac, Amen Jesus.
</page>
<page link="https://www.oocities.org/senior_tesoro/srt4.htm"> 
<head>picacasid comapat ya agew</head>

Ah inararoc a Jesusco, ya nengnengnengen taca ed satan a Cruz a singa Maestro ed panamolongan a mangipurec na madivinon bangat a pinabangay catoowan, diad panangicalar moy caumildean a pinaabig moy ompatnag a singara macalasanan, anta sica lanti manonan caabigan lapud pangibangat moy panagamil na caducsaan tan dangca, inatey ka ya andi cawes, pobre ya na tataynan daca, anta walad limam so talbay cayamanan ed mundo, lapud pangioolom ed sicami a mangarod Dios tan capara min too agmo incabilangay kesaw, sagpot tan irap mon anggad inpatey mon nisengeg ed sicami pian nabilin mo camin managamil na saray virtudes tan nipaliwawam ed sicami so saray maamot a misterios a pangibangat mod sicami na agmi cabat, nialad arao mo Catawan co so angicaindan ya anggad natan, na saray ancablin bangat mo ta atomboc toray macalinglingon bilin nen Lucifer ya panpirawatan tan kitagayto, cagula toy kiabeba to tan panpilalecan toy pacaegna toy cayamanan, panibegan toy manbilay a maliket tan say manligliwa, napapatnag colan toloy so incalingoc a peted ed pamaabig cod sarayan bangat tan lapud ontan, niaac lan onapireng ed sican Catawanco, pian dia ed liwaway calacalco ed nasindagan toy mablin silew mo, nasambot coy pakagamor coy dayew ed kibilang kod saray cabangatan na ontan lan donong a Maestro, panpirawatan con aralen tan gawaenco so caaoan cod saray dumsis na casalananco, say pamauyamoc na catagiay linawac, capapaliis cod saray pasirayew pacasil mo pa Catawan so baleg a ibeg con mialig ed suica, papetang mo pay pusoc ed madivinon apuy na arom ya ontan lan mamaparlang tan mamipilit ed sican mangarod sicami, pinabangen palay camareruac ed caabigan mo pian lawas tacan birbiren a Diosco, palangcap mo pay gracia tan biskeg to pian lawas tan macapialig ed sica itdan mo pay pamabli tod inca matuam a peteg pian macapiparad sica, panoan mo pa so talbay caculanganco ta sica oh Aman mapaaro so panalagaran coy sancabalgan a panangasim na gracian kekerewen cod sayan novena no macanan ipagamor mod siac ed caabigay camareruac, Amen.
</page>
<page link="https://www.oocities.org/senior_tesoro/srt5.htm"> 
<head>picacasid comaliman agew</head>

Ah macapakelaw a Jesusco, ya amamayoen ed satan a nipasacan mon Cruz, irayaw taca tan igalang taca ya unong ed matua can Ari tan Cataway tawen tan dalin, bangta sican bocor so macanbetang a manoley tan manggangan ed naspot a tunong mo a catecep na gangan mon pamaabig mod lapag a camarerua mi so cadeenay aro tan maDios na cacabusan mo panlalapuay ganagana, Sicay mangiter lawas na catunungan ed saray apasegsegang, mangiter cay canen day narasan, manangibulos cad saray naplag tan manangaro cad saray maronong a too, manangampaya cad saray babalo tan uulila, mananusa cad saray mauges a pamaacaran tan maronong can toloy balet ed saray naucolan a payamanenmo ran itday caucolanda, nialad arap mo Catawan, so inpibilang warid saray aripen a marucsan cabusolmo ya agtora inanap so pancanawnawan nagamoran tod tanday masantos a Crusmo sayan incibaloc paambelaten tolay panongpalco na amlemew tan masantos a ganggan mo ya acasengeg met lay inpanlincor cod sicato a pinalapud linawa, inopot so ibeg, paga tan ganaganay nayarianco tan diad onian lingcor cod sicato, dinarac coy panaoan tan bilay con inpanmorac ed sica. Et ah Catawan tan Arin macanbetang a gendat na panamirdona, niaac lan onapay ed saray ma-Dios a salim tan panangasim tan cuan con napnoy sibquel tan babawi, siac so manonad caugsan ed talba ray pinalsam ya andin balot so cacanaan con macalay panangasim lapud ag nabalsacan a inpangicaindan coy manepeg a panlingcor co ed sica, unong ed paclap tan malamangac lantid sican Dios co, akicatawan ak ed saray arum ya Arari ya inpanaric irad loob co, so tagey na linawa, say pasirayew, say pangaroc ed inca-siac a dili, say liket cod ganaganan wadiad mundo tan ontan lay caraclay casalanan a ginawac ya onsungpad sican Catawan co; inpaoleyanac ed sarayan nagsicasicmat ya Arari, pinagaan co ran sinungpal tan ingel so ganganda tan inagamil co ran inpanmurmurac ed saray masantos a ganggan mo. Et ah Dios co! bangta macapangyari ca tan mapangasi can Ari ray camarerua, abaguey muac pad sayan segsegang co tan paarawien pala rayan mamauges na nanarid siac, pawil mo palan acued dunong mo so sayan camarerua ya kien mo lan gendat, pasimbalom pa la sirin a casian tan panuleyan ta aroen taca lad maliket a linawa, ta ontay ilaluan ton pacagamor na kekerewen tod sayan Novena no macanad masanton Gloriam tan pinabangto. Amen.
</page>
<page link="https://www.oocities.org/senior_tesoro/srt6.htm">
<head>picacasid comanem ya agew</head>

Ah sancasamitan a Jesus co, a diad ontan mon nipasac ed satan a Cruz, omamengen taca a singa Medicon mangatatawen ya gagawaen mon tambal so dilin masantos a dalam a imparaan mon remedio ed talba ray caugsan mi ditanco naimanoy diking mon alucasan a singa amesay calapagan a pacalmoay abig a talbaray asakitan,saratay limam ya atalus na pasac a panag-agusay mablin Dalam ya macatambal na sakit mi,saratay matam a manlulua rad nangis dan mankerew na abig mi ya inbagat moy inca-sican dili a tekep na sancadalaan mo tan incairirap mo ya innonot mon bili panondon mo ed sicami, satan a macapasinagem a panlanglangoy mod tawen, pasisibeguen mon pilit so pagew na Dios Ama. Say talbaray dakel a sugatmo a singara subol a mantaloytoy ya Dala ya pamapas mon sigpot na sentenciay ipateymi. Ilingis mo pa Cataoan so Matam iran mapangasi ed sayan camareruam walad arap mo natan ya alingbos na sugasugar so simoon a lamanto, macapoy agmacayari a mancacaucolay tambal mo, agmauc pa ipolisay ed saray salim, oh madivinon Medico ya anggad ag muac naurasan na satay masagradon Dalam, paagusan muac pa oh sancasamitan a Jesus, casian muac pa Catawan ya urasan, palinewen, tan pabiskegen, ta siac imay ompapatey ya incaindan ed betac na dalan: mailaluac ya satan ya sancablian ya Dalam a napnoy pacayarin mangilaban ed onialan caraklay sakit ya alingbos ed siac, bang ta sicay corderoy Dios a manangecal na casalanay mundo. Nialad arap mo yan acating tan ag makayarin napnoy caugsan ames muac pala Catawan na satay masantos a Dalam bangta incuan mod San Pedro ya ag macapinabang ed sica no ag paurasan, niala sirin Diosco so oloc, limac, camareruac, panibegco, linawac, calacalco, cagagawac, cagagalawco tan saray licnaan co, ya aderal rian amin tan macapagulgula ra; dalusan muac pala Jesusco ed virtud na sancamasagraduan a Dalam pian nayarian colay matipon ed sica tan macapatnagac lad arapmo a napnoy mangatatawen a calimgasan tan macakerewak lan mailalog dunong mo: na caabigan con gamoran ed sayan novena no yaboloy mon caabiganco, Amen.
</page>
<page link="https://www.oocities.org/senior_tesoro/srt7.htm"> 
<head>picacasid comapiton agew</head>

Ah sancamapangasian ya Jesus co, igalang tacad satan a Crus, ya unong ed Juez can sancaptecan, ya mangitutoring na talba ray maamot a canonotan, mangipapaliwaway cabibilin na ganaganay gaway too tan manangibonog na dusa tan upa ya unong ed canepegay cacanaanda et lawas ingen ya matalonay panangasim nen say catunongan: diad sica Catawan so angibilinay Dios Ama na pangacom ed sicami pian salaysayen moray lapag a gawgawa mi, unong ed sicay macabat tan acaimaton ed sicami, a nayarian mon isibeg so casegsegangan mi, nialan ondacmomo ed saray salim so sayan camarerua ta inisip to warin masulit so Justician pinaliiisan toy panangibalang tod sican Juez ya ag to atalusan ya diad kiarawi tod sica, micatawan balet ed saray arum a macauley ya lalon manonaan ira ed casulitan ya salanti ray calictay laman ya angipabtangan toy simoon a incasicato, onia lay incaramay na agco inpangigalang ed sica, anta cabat mo mey lamlamang ya walaca lawas ed loob con manipupuyay maong a dalanenco: aminpiga pigaac a nangaway cabaguian a impibibiang con singa si Moan pa Anac ya angocom ed sican mangiparungtal na baraan tan manbalaw na bangat mo tan manpauges na catunongan mo, aminpiga-pigan inecalan ta cay galang ed mauges iran caisipan co, lapud pangilolot coy pasirayew na pusoc. Et, ah Catawan niaac lan mangipabtang na inca-siac aya ed saray masantos a limam unong ed sancamapangacuan can Juez ya antam a patunongey sulit tan panangasi diad Tribunal mo. Diosco ompatnagac a mailalod carunongan moya denglen muac ed isalitac tan ipagamor mo ed siac so panpilalecan con panangasim diad saratay taclay mon masantos so pangocoman mod siac, et diad saray mablin cacanaan mo so panalagaran coy catunongan a caculangan co tan andic siac: Amtac Catawan ya abulag ac ya peteg ed yarawic ed sica ta inpanonaan con labien so picatawan cod mundo nen diad sican Dios co, say pianap da lawas ed siac na talba ranian akicatawanan co so bengatlan antocaman a pacatetelan diad siac, bucor mo la Catawan so mangasid siac ya panuen mo ray caculangan co, pian matunongac naanin nanengneng mo no ucomen muac la- Niaac pala sirin Jesusco ya onamulang tan mangabebad siac, niaac lan paacod saray masantos a limam, isinop muac pad satan a pusom, caputan muac pad pagew mo. itipon muac pad camareruam, patuloc muac pan simoonen ed masantos a linawam, pian napacnaan cola comoy pangaroc ed sica tan pinabang co ed sican Diosco tan andila comoy bengat lang agmo napacnaan a panetelan mod siac, ni say mansebel ed siad ed pacagamor coy panpilalecan cod sayan novena no matunong ed saray pamaacaranmo tan caabigay camareruac, Amen.
</page>
<page link="https://www.oocities.org/senior_tesoro/srt8.htm"> 
<head>picacasid comawalon agew</head>

Ah sancamalalangan a Jesus co, ya lapud masurin panangarom ed sicami apilit can pinmatnag ed satan a Cruz unong ed sica lanti nibiig ya apireng min lapag tan pinaabig mo lantin incoy incabtangmon manamegley ed Dios tan sicamin macasalanan pian napoyapoy so matunong a sanoc tod sicami lapud saray casalanan mi ya inbagat moy incasican dili a panbayar mod saray kasalanan mi, inpicasim ira nimet ingen so saramay dilin andi panangasi ya nanpairay ed sica ya pinalemewan moran inkereway caperdona rad casalananda, onialan amin so masantos ya inpanbilay mo, simoon a incanam ed caabigan min macasalanan, ta inamulang mo camin peteg ed Dios ya Amam tan diad inkiwalam ed satan a Cruz ed pegleyda nimet na duaran matakew inpatnag mon toloy so baleg a lalangmo so pangilaban mod sakey ed sicara ed ipatey mon andi anggaan tan intaroc mon caulop molan sinmegep ed tawen tan diad caunoran ed inpatey, impasen mod tay kilalaban na lapag a walnay too, pian nipatnag mod tay panangarom a manlepuas ed loob na pagewmo nia pala sirin a ondagod arapmo so sayan camareruan napnoy segsegang ya mangiparongtal ed saray matam na candiay cacanaanto, canepegan tod baleg a sanoc mo ta ondago ed saray salim a napnoy casalanan. No imimanuen toray casalanan ton dili andi naalagar ton remedio ed cabilay to ta ag to canepegay casian. Et, ah Catawan tan madivinom apireng mi: insaclang moy incasican dili ed satan a Cruz a apud panangarom tan pamaabig mod sicami, ginawam ya altar so satan a Cruz, a nibagatan mo, ibagat co met so incasiac a piramay con sican Dios co, niaac lan onapireng ed sican Catawan co tan onpatnagac, caulop tacad arap na Dios Ama ya awit coray talbay casalanan co, caugsan co tan casegseganganco, manlapud sica tan lapud saray cacanaan mo, ilaluan con pedronaen toac tan itdan toac na pamosol con peteg ed saray casalananco no maculang ya canaan ed idengel tod siac, saniban pala yan cagteran cuy virtud tan cacanaay inkibagat na madivinom cordero tan say pangisebel na onialan catagiyanto nian apirengco tan diad satan ilaluanco met lay maganom pacagegemtan coy maong a casongpalan co a laut lad sayan picacasic tan kekerewencod sayan Novena no macanan yabuloy mod siac ed caabigay camareruac, Amen.
</page>
<page link="https://www.oocities.org/senior_tesoro/srt9.htm"> 
<head>picacasid comasiam ya agew</head>

Ah sankamapangacuan a Jesusco no moremorekdeken tacad satan a nipasenan mon Cruz ya unong ed matoor can manangisinop na cayamanan o sancamapangasian ya manangibonog na penel a mangatatawen a iyotob mod dilin malalang a limam ya pamaabig mod saray camareruac, ya tekep na gracian inter mod sancabalgan a dunongmo, unong ed inkiwalam ed satan a Cruz a sancayamanan can minas ya panlalapuay ancablin penel ya pamayaman ed lapag min catoowan tan diad sican minas so nisimpenay talbay cayamanan cacabatan ya andi anggaan; diad satan a Dalam Catawan a nanlapud masagradon diking mo salim tan limam so angisaclangan moy masuloc a bili incarondon mi, tan sicato met so inpanbayar mon acagnap na ganaganay utang mi, lapud saray casalananmi, nialad arapmo Dios co so sayan camarerua, unong ed sakey ya anac na nanderac na cayamanay amato ya dineral toy caabigan ton dili tan agto kinawanay cablian na ontan lan cayamanan ta inanap toy pacalamang tod sica, tan diad pacabirbir tola natay capobrean tod inpacaindan tod sica, nialan ompawil a napnoy baing a mandacmomo ed saray salim a mangidalem na casalananto, atalosan ton mas la no macaarawid sica, naalmo toy segsegang tan irap, tad diad sican bocor so pacacaalaay ag nasucat a cayamanan ya macapangiter ed sicatoy capalaran to diad sicay pacalmoay gayagay camarerua, nagnap a casantosan, talbay caabigan, pangigolo tod gloria tan lapud onialan panpilalec co ed pacapibiang co comon ed ontan lan cayamanan, niaac lan onapireng ed sican Diosco, ta aro muac palan ampayaen lawas a sica lay silewco, acacabatanco, ta diad ontan siac lay manonan mayaman ed talbaray pinalsa tan masimoon lay ilaloc ed pacagamor coy mablin tulongmo tan graciam tan say ilaloc ed saray picacasic ed sica ed sayan Novena no yabuloy mon caabigay camareruac, Amen.
</page>
<page link="https://www.oocities.org/senior_tesoro/srtgozo.htm"> 

Bang ta mabli can Tesoro masurin cayamanan co,
......Jesus sicay anapen con aroed simoon a puso

Masagpot so micatawan ed tilatilan cayamanan ta andi deen day licnaan nagulo so canonotan; say tuan ideey puso naalmod sican Tesoro.
......Jesus sicay anapen con aroed simoon a puso

Diad pegley na cayamanan lapoan mon mablin Catawan apalis ed insabim diay ucol, irap tan capobrean caraclan may mablin too mansalitad asalito.
......Jesus sicay anapen con aroed simoon a puso

Diad dinalan mon dayat nen arap molay Filipinas inolop cay deen tan linac a caleganan yon nanlayag: sayan deen met inter mo sicami diad indateng mo.
......Jesus sicay anapen con aroed simoon a puso

Say deen tan catunongan ya sipor moran cailuaman ipapatnag dan too can Dios a sancamaaroan: sayan ngaran mon maaro inpanawag day abung mo.
......Jesus sicay anapen con aroed simoon a puso

Tan abung lanti mapangasi daragoen day micacasi diad sicay kerewan mi remediod saray irap mi; maranoy caronongan mo et paabaguey ed irap to.
......Jesus sicay anapen con aroed simoon a puso

Satay sobol na donong mon managagos a Jesusco daragoey dakel a too micasi tan pacawalo; acom pay cairapan co ya ibagat cod cablian mo.
......Jesus sicay anapen con aroed simoon a puso

Saray ag niiter na tawen ed Catawan a onkerew cacanaan moray amegley nagamoran ya andi saew, ta pilit a isinagem mo picacasi min mauyamo.
......Jesus sicay anapen con aroed simoon a puso

Simbo alicnay segsegang ed sarayan cabalbaleyan aleen dacan ilibot lan panambal na cairapan, ta diad, ilalud dunong nagamoran so tulong mo.
......Jesus sicay anapen con aroed simoon a puso

Satay naclep a liwanan naneclipsen calimgasan nibiig tan guinagalan napnoy gracia tan cablian, gawa cad tawen pinegdat mo sa linma dian mangasid too.
......Jesus sicay anapen con aroed simoon a puso

Masion can cayamanan ag naupot ag nauman tan walad sicay caabigan ya ag manpili na casian; ta anggan anto man a estado so micasi abageyen mo.
......Jesus sicay anapen con aroed simoon a puso

Naalmud abung moy caucolan na anggan siopan pacasian laloy bii tan ulila ran awalnaan iray cacapuyan; ta sicay manonan remedio a nacaucolay talbay too.
......Jesus sicay anapen con aroed simoon a puso

Pacanam pala Catawan ya isaclang mid sica natay manonan cayamanan puso min sancacabusan: acom pala ed dunong mo kerew min mailalo.
......Jesus sicay anapen con aroed simoon a puso

Bang ta mabli can Tesoro masurin cayamanan co.
......Jesus sicay anapen con aroed simoon a puso

V. Ah mabenditon Cruz, ya bucor Moy kinmanan angipacasan ed Catawan tan Arid catawenan

R- Igalang mica Catawan tan irayew mica, lapud Cruz mon masantos dinondon moy mundo.

<head>picacasi</head>

Oh! Dios ya pinaabig moy carondoy mundo, ed irap tan ipatey na bugbugtong ya Anac mo, tan lapud sica ton dili ed ipacatalo tod patey, kinasian mo camin inapiger moy bilay mi, yabuloy mo pad sicami Catawan yadiad pannunot midsaray panangasim nagamoran mi pa comoy maandon panolop mi a mangarud sica tan cay pacapinabang mid bungay dilin incarondon mi Amen.

<head>picacasid sancasantosan a ngaran nen jesus</head>

Jesus lingis mo cami
Jesus denglen mo cami
Dios Aman walad tawen
Dios Anac a mananondon
Dios Espiritu Santo
Santa Trinidad a sacsakey a Dios
Ebat: Casian mo cami
Jesus ya Anac na Dios a mabilay
Ebat: Casian mo cami
Jesus a liwaway Ama
Ebat: Casian mo cami
Jesus a silew ya andi angaan
Ebat: Casian mo cami
Jesus a magloria
Ebat: Casian mo cami
Jesus ya agew na catunongan
Ebat: Casian mo cami
Jesus ya anac na Virgen Maria
Ebat: Casian mo cami
Jesus a macanan cagot a pankelaway andi angaan
Ebat: Casian mo cami
Jesus Dios a mabiskeg
Ebat: Casian mo cami
Jesus ya Amay siglon arapen
Ebat: Casian mo cami
Jesus, Angel na Santisima Trinidad
Ebat: Casian mo cami
Jesus a macapanyarin amin
Ebat: Casian mo cami
Jesus a sancamatepelan
Ebat: Casian mo cami
Jesus a macaramba tan mauyamon puso
Ebat: Casian mo cami
Jesus ya angarod caandian
Ebat: Casian mo cami
Jesus ya ontan lay inpangarom ed sicami
Ebat: Casian mo cami
Jesus a Dios na careenan
Ebat: Casian mo cami
Jesus ya amalsay bilay
Ebat: Casian mo cami
Jesus ya aligan na talbay cavirtudesan
Ebat: Casian mo cami
Jesus ya manangiagel na camarerua
Ebat: Casian mo cami
Jesus a Dios mi
Ebat: Casian mo cami
Jesus ya apireng me
Ebat: Casian mo cami
Jesus ya Ama ray doroca
Ebat: Casian mo cami
Jesus a penel no mananisia
Ebat: Casian mo cami
Jesus Pastor a maronong
Ebat: Casian mo cami
Jesus a matuan silew
Ebat: Casian mo cami
Jesus a maandon cacabatan
Ebat: Casian mo cami
Jesus ya andi anggaay dunong
Ebat: Casian mo cami
Jesus ya biskeg na bilay mi
Ebat: Casian mo cami
Jesus a likey day Angeles
Ebat: Casian mo cami
Jesus a maestro ray Apostoles
Ebat: Casian mo cami
Jesus a Doctor day Evangelistas
Ebat: Casian mo cami
Jesus a biskeg day Martires
Ebat: Casian mo cami
Jesus a silew day Virgenes
Ebat: Casian mo cami
Jesus a corona ray Sasantos
Ebat: Casian mo cami

Pacanen mo pan dengley picacasi mi Jesus co, perdonaen mo cami pad saray Casalanan mi Ilaban mo cami pa Jesus ed talbay Casalanan Ilaban mo cami pa Jesus ed sanoc na Dios Ama Ilaban mo cami pa Jesus ed Casilibay diablo Ilaban mo cami pa Jesus ed Caa-alac mid betang na mundo. Ilaban mo cami pa Jesus ed capelag mid Infiernos, Ilaban mo Cami pa Jesus ed pangula mid saray madivinom puyan mo. Ilaban mo cami pa Jesus lapud sancasantosan a intoom. Ilaban moac pa Jesus lapud incaugaw mo. Ilaban moac pa jesus lapud ma-Dios a inpanbelay mo, Ilaban moac pa Jesus lapud impanpanabos mo tan incairirap mo. Ilaban moac pa Jesus lapud Cruz mo tan inpanaynan dad sica. Ilaban moac pa Jesus lapud ermen mo Ilaban mo cami pa Jesus lapud inpatey tan inkiponpon mo. Ilaban mo cami pa Jesus lapud inolim a binmilay. Ilaban mo cami pa Jesus lapud sancasantosan a liket mo. Ilaban mo cami pa lapud Gloriam

V- Jesus lingis mo cami; Oh Dios sicay irayew mi.

R- Tan ngaran moy tawtawagen mi.

<head>picacasi</head>

Oh Dios ya angiporec ed sicami iramay salita " kerew cayo ta awaten yo, anapen ta naalmo yo, ontawag ta lucasan cayo" yaboloy mo pad sicami, so madivinom arom, pian aroen mica ed simoon a puso mi, paleten mid salita tan gawa, so aro mid sica, tan agmica sawaan ya irayew lawas. Oh Dios a mabilay tan manari ed ando land ando. Amen.
</page>
<page link="https://www.oocities.org/senior_tesoro/srtsug.htm"> 
<head>limaran sugat na katawan</head>

<head>diad salin kawigi</head>
Igalang ta ka, oh sankasantosan ya sugat na katawan kon Jesukristo ed salin kawigi, tan kerewen kod sika, katawan, a lapud sikato ya perdonaen mo ak ed amin a inpakasungpak ed, sika, A katekep day kurang kagagalaw ko.

.....Amami, Ave Maria Tan Nagalang
<head>diad salin kawanan</head>
Igalang ta ka, oh sankasantosan ya sugat na katawan kon Jesukristo ed salin kawanan, tan kerewen kod sika, katawan a lapud sikato ya perdonaen mo ak ed amin a inpakasungpak ed sika, A katekep day salitak tan gawak.

.....Amami, Ave Maria Tan Nagalang
<head>diad liman kawigi</head>
Igalang ta ka, oh sankasantosan ya sugat na katawan kon Jesukristo ed liman kawigi, tan kerewen kod sika, katawan, a lapud sikato ya perdonaen mo ak ed amin a inpakasungpak ed sika, A katekep day pakanengneng tan pakaliknak.

.....Amami, Ave Maria Tan Nagalang
<head>diad liman kawanan</head>
Igalang ta ka, oh sankasantosan ya sugat na katawan kon Jesukristo ed liman kawanan, tan kerewen kod sika, katawan, A lapud sikato, ya perdonaen mo ak ed mauges a inpangikanak na nonot ko, kalakal ko, tan linawak.

.....Amami, Ave Maria Tan Nagalang
<head>diad sugat na sankasantosan a diking</head>
Igalang ta ka, oh sankasantosan ya sugat na katawan kon Jesukristo ed diking tan kerewen ko, katawan, a lapud sikato, ya onung na inkasugatan na masagradon posom, ed patarem na gayang, tan say inkasugatan na sankaermenan a inam ed yoro na kaermenan to, ontam net komon ya talosan day posok na matawen iran linawa, pian lawas ya aroen to ka, tan angkon balot makasungpad sika, ya labayen ko ni ompatey nen say mankasalanan.

.....Amami, Ave Maria Tan Nagalang
<head>pikakasi</head>
Dios na posok tan katawan kon Jesukristo, diad saray limarn sugat mon angka baleg nen wala kad tagey na krus tan saray ag nabilang a sugat ed inkairirap mo, nigalot pa komon ed sika so aro mi, Kerewen mid sika, ya nonoten mo ray dinundon mod sankablian a dalam, tan itatok mo kami naani ed bilay ya andi angaan, ontan po komon.

</page>
</main>
</text>