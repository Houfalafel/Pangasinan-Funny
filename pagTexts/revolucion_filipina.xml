<text>
<meta>
<title>Sipi Awaray GELEW DIAD PILIPINAS (Revolucion Filipina)</title>
<link>https://quod.lib.umich.edu/p/philamer/AQA5919.0001.001</link> 
<ortho
      type="modern"
      clitic="attached50"
      apos="none"
    >
<letter
        ng="ng"
        ngg="ng"
      />
<aff type="assimilated" />
</ortho>
</meta>
<main>
Saray agawgawad Pangasinan tan Zambales nen taon iran 1897 angad 1900. Bakal na PILIPINAS tan KASTILA, tan bakal na PILIPINO tan ESTADOS UNIDOS

GINAWA NEN FELIPE QUINTOS

UNAN PANGINGALOT

<other>GUMAWID PRESS
Imprenta, Papeleria y School Supplies
Lingayen, Pangasinan, I. F.
1926</other>

<head>PASAKBAY</head>

Andid kanunotan koy minaet a mansulsulat na awaran ta kabat kon peteg ya andi pakasamel ed sayan kimey; say ipangikurit ed sayan melag a babasaen andi arum a pilalek no ag say pamaandod liknaan say inararon ilalak na mogmon linkod ya angipostaay bilay ya andi arum lanti no ag say impangiban angiagel nen saraman a panaon na pankatunongay baley ed pankanawnawa to.
Abayag layag kanunotan ya nikurit komon iray amin ya agawgawan apalabas ed nankaduan bakal: sungpad España tan sungpad Estados Unidos, pian walan panmadmaran day mantombok no nabasaray irirap, sagsagpot, banabanal tan kabayaulan day pigaran ibiban tinmalonad saraman a panaon; balet, say nitantanan to say panduaruaan a mangikorit na awaran lapo lantid kakisiray isip tan kagteray aral et, say manunan anagdag ed siak natan ya angiwaksil na kababaingan, say pakaimanon pandaisetda laran may nankimey tan akaimaton ed saraman a panaon ta andi lara natan a panbabalitaay bengatlan panduaruaan iran agawa ya pinalabas ed saraman a bakal: lalolan tua no namoriad kalakal so pandemdey panaon, pantatkey laman tan panandi biskeg, kanyan sikato la yay manunan amarlang na liknaan, angekal na pagad impansulat na sayan magter a babasaen. - Say Nangawa

Sayan libro ag nayarin paigalot na siopakaman no angapoy aboloy na nangawa

<head>SIPI AWARAY GELEW DIAD PILIPINAS</head>

<head>ONAN TEKAP</head>
saray totoon angioloy Katipunan ed Pangasinan-Zambales

Dimad dapit amianey Luyag na Zambales ed sakey a  baley ya ingaray sarapsap nen onan agew, Alaminos la natay ngaranto; walay sakey a lakin mayapis a inpanlaman, matondiris ya eleng, kayumangin kulay tan pangaliktanen a indengan, anapantoy Celador na Telegrafos (Omaapiger na peteng) nen panauy kastila; sayan too sikato si Roman Manalang, taga Castillejos, Zambales, et atilak lan manayam ed Alaminos lapud inpakaasawatod si ali Silveria Resurreccion, abalod de Vera; sikatoyan laki so angipanguloy Katipunan ed 14 a baley ya nandiringay impangigaporay a sumpad España. Nirayan baley: 1. <place>Alaminos</place>, 2. <place>Agno</place>, 3. <place>Alos</place>, 4. <place>Anda</place>, 5. <place>Bani</place>, 6. <place>Bolinao</place>, 7. <place>Infanta</place>, 8. <place>S. Isidro Labrador</place>, 9. <place>Lingayen</place>, 10. <place>Isidro Potot</place>, 11. <place>Sual</place>, 12. <place>Salasa</place>, 13. <place>Dasol</place>, tan 14. <place>Zaragoza</place>.

<head>ONAN TIGUOP NA KATIPUNAN.</head>

Komatlon agew bilang ed bulay Noviembre, 1897 so taon, nen ginmapoy paloob ed muyong ya katipunan; si Roman Manalang tan pigaran kataon angipiaan toy kanunotan ton nipaakar ed katipunan, nandaragop irad sakey a melag ya abong ed pasen ya tatawagey Sadsaran, sakop na Alaminos, sinimbatday impangiletneg day muyong tan dingay impansambaran parapara ya inkurit na dalara ed sakey a papel so panaagelanda, pankakasakeyda tan pantitipkel dan singa saksakey a too no nasabi agew ya pibakal dan sumpad España, angad agda pakapagit ed oley na castila, tan pangikanaray amin ya pakayariran mitulot a mananap na KAWAYANGAY Pilipinas. Onsaginonor ya ginawara say impanororay mamakaoley na moyong a sikarayay ongendan a totoo:

<other>Roman Manalang - - - - Presidente Generalismo, “Bagong Silang”
Mauro Ortis - - - - - - - Vice-Pres. Gen. de Div. “Sinukuan”
Jose Montemayor Jimenez (Secretario) Katulong, “Aromas.” 
Domingo Garcia   -   -   (Cejero) Tagi yaman.
Felipe Quintos   -   -   Coronel “Ginebra.”
Marcelo Garcia   -   -      "    “Talisay.”
Aurelio Garcia   -   -      "
Gil Fontanilla   -   -   Comandante
Cirilo Cabagua   -   -      "
Pedro Natividad  -   -      "
Gregorio Onofre  -   -   Capitan
Graciano Rapinan -   -      "
Capido Raroque   -   -      "
Julio Rabara     -   -      "
Narciso Peralta  -   -   Capitan
Vicente de Vera  -   -      "
Felix Jimenez    -   -      "
Francisco Raroque    -   </other>Teniente tan arum niran agla nanunotay kangarananda

<head>PAAYOS ED KATIPUNAN</head>

Nanlapud samay agew ya k'3 ed bulay Marzo, 1897, sarayan anugiop na Katipunan, nanbubuyak iray nankimey ed pamarakel na ibibara; walaray linlinmad arum ya baley, saray arum diad kaomaan so nankukuyongan na milaman ed sikara ta diad utel na baley, maatap day manpaayos ed muyong, kanian saray maslak akilamanan; saray totood kaumaan, agla nakaukolan a salitaen diay agamil ed kaloloob ed sayan moyong banta si Andres Bonifacio so akanpaalagey; apasakey so agamil ya angan iner a pasen; kabat met lay kalapagan iraman ya agamil ta walaran nikurit cartillay katipunan ya ginawa nen Emilio Jacinto, Secretario nen Bonifacio; sakey ed saray sankapilitan a nakaukolan ed saray mikalamanad muyong; say panalger na taklay ya pamapawayay dala, ta saya so pangikurit ed sakey a papel na kangaranan day onloob ed Katipunan.

<head>SAY INKAYAT NA KATIPUNAN TAN INDAKEL DA.</head>

Sanen dinmakelay Katipunan tan kinmayat lad sarayan 14 a balay, onsabi met so anak nen (Cajero) Tagi-yaman si Emilio Garcia, ibatoy Julian Santos, nanlaporad Ibali. Sayay Santos so angitarok na saray nombramientos, cartillay Katipunan tan palapagan iran dakel; sikatoya met so toon amalpaliwawan maong ed saray ooloen diay katipunan na amin iran manepeg dan sampalen ed saray kabiangan da, angipasabi met na balbalitan nalalapod Ibali, Hongkong, tan Luyluyag na Katalugan; Inpaliwawa to met iray manepeg dan gawaen tan pasakbay ed muyong pian onbaleg ya tan mansiansiaray kabianganto.

<head>KOMADUAN TEKAP</head>
Inpanbakid Ibali na pinagkalaman (delegado)

Ontombok ya agew, Impabagaan iray pangulod binaleybaley tan saray kabianganda pian ondegoran midoypod Alaminos ed agew a tinandaan. Agawa ya doypon lapag ed abong na Tagi yaman (Cajero), Domingo Garcia; kayari impangiosa usay sinansakey ed saramay dinmagop na isisipen dan makapaabig ed muyong, apaabig na karaklan so pangibakiray pinagkalamanda ed Ibali ya mitalosan ed Kg. Feliciano Jocson pian saya et gawaen toy polaing ya piringanen toran pibakalen ed saray ngayew day kastila so pigaran baley na Katagalugan pian say ngayew day kastila, ag iradia mantatabon no ombuat met larayan mibakal, ta lapod saray dinmagop, maganat lay linawaran, mangigapoy bakal ta say kapapairap dad naynay ya erel-erel day D;Guardia Civil; atoron pinagkalaman si Gen. Ortiz tan amikal ed kaimbuasan.

<head>SARAY EREL-EREL YA GINAWARAY GUARDIA CIVIL TAN LAMES DAD KATIPUNAN</head>

Lapod mapalalo lay panagpairap lay Guardia Civil ed saray naerel dad katipunan ta kapag ompaway irad kaomaan, amin ya naromog dan too ya nainapda, wala man tan angapoy akiabiangan tod moyong; erelenda, balorenda, tan padpairapendan panbagaey angan agto amta; dogdogen day enlatay fusil; ibitin dad tagey na kiew tan arum niran panamairap; sikarayan amin a gawan lamelames akaragdag lad saray ooloey Pangasinan ya angibuatan dalay bakal ya sumpad España. Walani agawan sankaermenan: arawi nin agew so kibuat na bakal ed sarayan balbaley; sakey a labin kaitlekay ngip day ombaley dimad Alaminos, say Sargento Comandante Puestoy Guardia Civil ya kastila a manapllidoy Midel tan si Sargento Pedro Sales, Pilipino, tan 9 soldadora, sinesegep daray kabkaabungan day mamakaoley tan mamayaman, inala daran binabalor ya inakseb ed dalin, tinipon darad plazay baley, binantayan daran andi paasingeren dan too ya singaol day makasalan, insan nen atipon daran amin, intolor darad Cabecera Yba; saray arum ya preso, agdala akapansapin, saray arum agda la akapansombrero, ta agda met lara impankanawnawan impanparaan ya nanpikal, ni saray dilin bulegda, agdara paasingeren ya mangiderew na balkot ya pamalesanda ed saramay impankakambing dan binalor a inerel. Sikarayan totoo so ineerel dan andi makasengeg.

<other>D. Florentino Montemayor   -   Capitan a peles.
D. Vedasto Ungson          -   Juez de Paz.
D. Gregorio Montemayor     -   Principal.
D. Jose Quimzon            -     "
D. Alejo Rivera            -     "
D. Aniceto Bito            -     "
D. Tito Montemayor         -  Cabeza de Barangay
D. Agustin Braganza        -     "
D. Pedro Reinoso           -   Directorcillo.
D. Pedro Montemayor        -  Cabeza de barangay</other>

Kadugel day Katipunan ed sayan inkagawa; nantitipon irad barrioy Dulaklak ta say kanunotan da so samsamen daray preso ed saray civil, angaman sarayan preso et agnira akikalamanan ed saray Katipunan, lapo lantid sakey ed saray nabebetangay moyong so pangemper na lamesday kakastila ed saray tatawagen day indios; et say agdala akapangituloyay sayan kanunotan da,  lapod sanen makapetek irad plazay baley ya mamaarap larad abalaten ya ontombok ed saray civil; inabet ira nen Padre Andres Romero, curay baley nannangis nangisan ed arap day Katipunan a dakel ya impangako tod sikara so ipawil dan tampol iraman a preso ta mantelegrama konod Gobernador pian ibulos tora. Sikato lamay akapapa na sanuk na linawaray Katipunan, kanian mankalkaloa met laran nansisiyan a pinmawil ed kabkaabunganda. Dimad Yba so akaabotay telegrama, kanian dimanlay angibulosanda ed sikara. Agpankelawan so impawil dan tampol iraman a preso ta kabatlay pakayari Cura, onong ta saya met lamlamang ya Frayle so angipawit na dalem sumpad saraman ya preso. Apalabas so pigaray bulan, saray guardia civil nanerel ira lamet ed binaleybaley; dimad Alaminos, si Mariano Garcia so inerelda, inateyan too ta nanlopday dala ed impancuculatay civil ed sikato; dimad Bolinao, di Kg. Buenaventura de Vera tan Bonifacio de Vera so inerelda, inatey ira met ed mapalalon inkadogdog na lamanda ed culatay fusil day civil; dimad Anda, si Kg. Juan Cabada so inerelda, et makapakelaw so inkablosto ta sanen poolay Katipunan so cuartel na civil ed Balingcaguin, saray manbabatay na preso ed nen ombatic lara pinaltog dani ray preso ed sipoan, bukor nen Cabada so abilay ta say naknaray sondalo, say saliton akasipo, kanian nakaoyostod sipoan, insan nankalkalnan nankorongkorong ya tinmipon ed saray kaparaton Katipunan ed paway.

<head>KOMATLON TEKAP</head>
Impamatombok ed delegado.-Insabi darania.-Say sinakbitanda

Sakey a simba lay linmabas ed inpanbaki Kalamanan ed Ibali, angaponi dengel kanian amatombok lamet si Manalang na sakey a manoysoy ed inmonan inbaki; atoro ni Ginebra tan amikal yan tampol; sayan tinmonbok, aromog tolay ed Gen. Ortiz ed Dagupan, sayay Castro lapud baleg ya katutulong tod saray Katipunan, angaman agniya akikalamaman ed sikara, impaliwawatoy kaatapan dan onpawil no diad sakbit so dalanenda ta dakel iray secretas na kastilan mamoboyaboy ed sarayan revolucionarios kanian inanapan toray sakey a taksayan a linoganandan pinmawil ed Alaminos. Pegley labi nen manpikal ira, ed barrioy Bunuan, Dagupan, k'9 a igsad kabuasan so insakbitdad barrioy Telbang, Alaminos; saray angitolor, inopaan daray samploy pisos.

<head>NANAYAMAN DAY PALANDEY YA ANGAD INPITIPONDAD KINEN Manalang</head>

Dimad palandey na Kolayo ed Alaminos so nanayaman daranman ya delegados, ibarara ed Aromas, Sanchez, <name>Miranda de Castro</name> tan arum niran agla nanunotay kangarananda; baleg a peteg so irap dad sayan palandey  ta maminsan labat ed sanagew so panganda lapud angapolay makapangitolor na panbilayda, bukor labat nen maseseg ya Francisco Rances so nanpagad sikara ta saray arum ya pangulo, antakut laran manakar akar ya mamaarap ed palandey ta saray secretas, mapalaloy pamoboyaboy dad saray ininap dad Katipunan, disolong ira nimet na kawes na Guardia Civil. Kasabi pakabat ed sarayan ooloey Katipunan ya si Manalang et walay barrioy Laragan, Alos; amikal iran tampol ya akitipon ed pangulo ran Manalang. Kayari nen Ortiz ya inpaliwawad Manalang ta saray wadman a pangulo so asumpalay nanbakian dad sikato ed Ibali; impatombok dan sinimbat so pangibuat dalay bakal lapud ta amin ya wadman ya akaarap, maganatlay kanonutandan manamsam na baley ta say kaatapan dalan naerel na civil, bangta ayari met lay pasakbay nen Kg. Feliciano Jocson ed Ibali ya piringanen toray pigaran baley na katagalugan ya mamakal ed baleyda, kanian say apaabig dan amin ya wadman, pabagaan iran amin so pangulo ed binaleybaley a nasasakupan nen Manalang pian napansasalitaan day maong ya agew tan paraan ed pangigapoy bakal. Kayari salitaan; pinaakseb so maganat ya pamagad saray pangulo

<head>SAY IMPANPARAAN TAN IMPANOROY MAONG YA AGEW A PANGIGAPOY BAKAL</head>

Komatlon agew ed bulay Marzo, taon a 1898, dimad barrioy Laragan, ed Pantok na sakey a palandey, ginaway singbatay lapag day Pangulod 14 a baley ya nasasakopan nen Manalang; kayari daiset a salitaan tepet tan balbalitad saray dinmagop; apaabig tan nankakasakeyan dan amin so pangigapoy bakal ya nandiringan irayan 14 a baley, nen k'7 agew ed bulay Marzo taon 1898. Balang Pangulo ed baley; sikatolay pinagka general ya oloen ed baleyto tan akaoley met lan mangaway maong ton paraan ed panamsam toy baley ed pakaoley day castila. Lapud say baley na Alaminos, sikatoy kawalaan day dakdakel a kabusol; apatiran Coronales so tinoron manikop na baley: Marcelo Garcia, Aurelio Garcia, Celedonio Bito tan Ginebra; balang sakey ed saraya, tinoro so dalnento tan segepanton abong ya kawalaay kabusol. Dengel ya say Capitan ed baley, peleston pakikimeyay Tribunal tan Pangawan (Carcel) ya panpokokan da konoy naerel dan Katipunan ta sikatoy gangay curan Fraile tan Teniente Cazadores, kanian  niarum a impabtang ed sarayan apatiran Coroneles so pamiliray totooran pitagnawaen dad satan a kimey na k'7 agew na Marzo, taon 1898 pian sarayan totoora, sikara lay mangigapoy bakal diat pakarengelday tanol na patok na tambor ya patokey Teniente Somatin Kg. Manuel Rabago.

<head>KOMAPAT A TEKAP</head>
kangarananday Pangulod 14 a baley.-Say impangigapoy bakal.

<place>Alaminos</place>—Roman Manalang; Agno—Pedro Madrid; Anda—Demetrio Cabada tan Valentin Cacho; Alos-Juan Bangal tan Benito Bangal; Balincaguin—Jose Dizon, Santiago Ramos tan Marcos Ysasi; Bani—Clemente Nebril; Potot—Inocencio Rosete; Bolinao—Agaton Celino tan Vicente Alegre; Dasol—Jose Ramos; Eguis—Nicasio Nieves; Lingayen-Pedro Rayos, Francisco Sino Cruz, Martin Domingo, Antonio Fernandez tan Jose V. Lopez; Labrador—Pedro Limos tan Regino Manaois; Sual—Luis Fernandez; Salasa—Feliciano Verzoza tan Sisenando Jimenez; Zaragoza—Isaac Nacion tan Bonifacio Bauzon.

K'9 lan igsad kabuasay 7 ed bulay Marzo 1898, anggaponi narengel a tanol na tambor, saray apatiran polok na nilibon totoo (Regimientos) ya amulet na apatiran dalan na baley; manalipanes lay liknaay katooanda lapud palbangoni, wadman laran akaparaan ya sanibsanib ed likolikoy Polong ya manaalagar na patok na tambol, wala lagi akapangiesaes ed pari Cura ya saman a bekta dakel iray totood kaliberliber na baley, kanian sayan cura ginangantoy Teniente Cazadores ya onsegep ed (Torre) ilang, pian imanoen toman ya galaw day totoo; kanengneng na asalitan Teniente Cazadores ed dakel ya toon sanibsanib irad sirom day kakiewan, linmasor ya tampol, tinalos toy Cuartel na Guardia Civil ed abung na Ail Ynao, asaway Kg. Alejo Rivera, ginangan ton maganat so Sargento Sales a pati saray sondalotonia a manoysoy no antoy gagalaranman a totoo, kapetek da ranian Cicivil ed nansasalipongpongay dalan ya mamaarap ed Camposantoy baley tan barrioy Pandayan, amaltog iran tampol, impaarap dad saray totoo <wh>ne</wh> Cor. Marcelo Garcia tan totoo nen Cor. Ginebra ta ditan lanti nansoldongay panat na totoo danian Coroneles, akapatey iray sakey, Andres Domondon so ngaranto, diad piduan pamaltog da komon; ag dala akablit so fusilda ta mantibakiar laran amin so cicivil ed inakoran sigbat na talibong day Katipunan; bangsay asumpalay laman daranman a cicivil; atartar na sugat ya manlapud sali ya angad muling; kadugel da met ed tanol na paltog iranmay totoon pinilin inpitagnawa; ingaporay sigbat diman sigbat dia ed saray kakastilan walaray paway tan loob na Tribunal; tinmanol met lad satay tambol, eyagan ed plaza tan tagey na convento; bang iramay cazadores ya agda apatey niranmay akitagnawan totoo ed loob na baley, sikaray nabtangandan pinapateyna saray Katipunan ya biglaran linmoob ed baley a impanguloray apatiran Coroneles, kanian angapoy abilay a kabusol. 32 so cazadores pati Tenientera, 9 so guardia civil a pati sargento Pedro Sales tan cabo ya manapillidoy Zamora; say cura, agapipatey ta sanen anapey Katipunan, kaplesay ayagan tan ungol ed plaza, sanen onsegep iray mangerel ed sikato ed convento, kinawesan nen Kg. Agustin Jimenez na kawes na biy, indala tod sacristia, inakar ton inamot ed abongtod barrioy Tokok, kanian agdala asabid convento; diad pilit dan mangerel ed sikato ed sayan pare ta sikatoya lanti so maksil ya nanpapapatey na Katipunan; nalmora lamlamang ed inamutanto, inerelda, inpokokdad abong nen ali Anding ya asaway Kg. Benito de Castro, binantayay apatiran sondaloy Katipunan ya angad agda impangitulor ed arap nen Manalang.

K'11 a igsad ugtiagew, mansabiray pakabat day binaleybaley; saray arum aloobanlay Katipunan; saray arum agdani asamsam ed pakaoley day castila, kanian diad sarayan baley; nanbakian iray maganat a tulong (refuerzo) pian naganoay pakapamasukod saray kastila.

K'2 igsad ngarem, sinmasabiray Pangulod Binaleybaley a mangiawat na balita tan ginawgawara ed kabalbaleyan da ed makaoleydan Manalang; inyawatda met ed sikatoy amin iran asamsamsam dan ayura; Mausera, Remington Revolvers, escopetas tan rifles, walay atipon ya masolok ya duan lasus. Salitaen dia so sakey ya agawan makapalek: sanen labayday ipaltog so mausera, angapoy makapikabat ya manlukas, kanian amaanap si Manalang na sakey a nansondalod castila, inalagar ya duay igas, sanen sinmabi, sikatoy angibangat na panaglukas tan panangisoboy balato.

Sanen sininop laran amin so bankay daranmay inaatey a kabusol ed camposanto; dinmeen met lay ungol na baley; onpaway met laray kabaleyan a dakel, mansagar so talibong dad kalangsanganan;  onlara konon mirungo ed arap nen Manalang ya onkerew na tituloran makaoley na Katipunan, anta sarayan totoo, maslak ed sikaray nene peles na kaatepay baley walarad kasilonganay abong dan inmaamot ta agda lagi labay so mopalaran ya napatalosay bala nen kaplesay bakal; si Manalang, angaman panduaruaan toy kabayanian daranian oked na totoo ed saman ya pinalabas ya bakal; inikdan toray panpilpilalekan dan titulora et, sanen peles na pankukurit na kangaranan da; walaray akadkadugelan ya mapalaloy pitatawalan dad gradon igegeted ed kasiksikaanan da ta agda pa nimet ambaing a ibagay: Teniente labat? Capitan labat? Comandante labat?, ta sa amoy labay da et mangeneral iran amin

Apat agew so liket tan nanparaan met so ginaway Katipunan ed baley ya angad agda insabi tolong (refuerzo) na saramay inaatey a kabusol, sayan tulong, samay Batallon Mixto nen General Monet.

Asalitad onsan iran kurit ya bansag si inpangigapoy bakal ed sarayan 14 a baley ed pakaoley na castila; kanepegan met sirin ia alasiren dian yosa-osa so agawgawa ed balang sakey a baley: 
Diad Alaminos, ayarilan sinasalita, diad Bani, atantan so impakasukod saray castila; labay ya ibaga a say impakasamsam na baley ed saray cazadores; sanen akasabi tulong na Katipunan, pinanay atep na cuartel na lopot ya inbasad petroleo a inpotipot ed ngoroy siit na pana ya mandarlang ta lapo lanti agnaasingeran, nen dinmalang so atep; insan <wh>tinmainan</wh> iray cazadores. Walaray pigaran fusiles ya asamsam ed saramay apatey, walara met so inaatey a katipunan et agla nanunotay bilangda.

Diad Balingcaguin say impangiporay bakal komapat a igsad palbangon, kanian komasiam a igsad kabuasan; apasabilad Alaminos so pakabatdan, alookan dalay baleyda. Pinoolan da met so cuartel na civil, pinatey day cura pare Epifanio Vergara, lapud akipaltogan met; pigpigaray akabatik ya cazadores ya abilay et, saraya, sanen taynan day cuartelda; pinaltog danira preson Katipunan kanian inatey iran amin, likod labat si Kg. Juan Cabada ta sikatoy kaonoran a pinaltogda et say akaknaay bala, say saliton akasipo, kanian naoyos tod sipoan, nankalkalnan nankorongkorong ya tinmipon ed saray kapara ton Katipunan ya walarad paway; sakey nin agda apatey, samay preson Fernando Calikdan ta say ginawato nen impaolop ya manbawas, imbatikan toy bantayto.

Diad Bolinao, say caboy cazadores ya comandante ta destacamento, sanen onloob iray Katipunan; inbasil toray sondalo tod oficinay cable, kanian agla nanpilitan so  pamasukod sikara lapud saman ya oficina et sipapaligaygay so Bandera Inglesa; say curadman ya si pare Manuel N., inalay Katipunan a pinatey

Diad Anda, angapoy destacamentodman, say cura pare Marcelo N. so inaralan intolor ed Alaminos ya sibabalor, inolop nen Apolonio Ramoran ya indongod Coronel Ginebra; lapud agpanduaruaan nen Ginebra ya andi kaskasalanan tonian pare kanian inpikasi tod Manalang ya ibulos, balet sayan pare akikasin miolop lad saray Katipunan kanian akilkilan sugad palandey; baleg si kabales na utang ton maong a linawa na sayan mamakaoley na Batallon ya inbagatonid makaoleyda ya saray linmoob ed Alaminos, saray taga Biak na Bato, kanian agdara inanoy totood Alaminos ya sinmaginonor iran  pinmarungtal ed sikara; <s>Sikatoya</s> met a pare so anebel konod pamaerel  komon nen pare Jorge Arjol ed saray buleg nen Quintos diad Lingayen.

Diad Lingayen, si Kg. Pedro Rayos tan Pedro Limos, nantekep irayan duan Pangulo a onloob warid baley, balet agda ayarian ta sanen onbaliw larad ilog na Gesang dimad petek na Domalandan; inabet iray sakey a seccion na guardia civil, pinapaltog dara do Katipunan kanian inateyan irayay limaran katao; sanen onlabila, amawil larad Lingayeh ta agda labay so manpalabi di Capitan Gil de Palacios tan sargento ton Herrera na Guardia Civil.

Diad Burgos, pinatey daran amin so cazadores diman; duamplo tan lima so bilang da; pinatey da met si padre Maria Torrente.

Diad Dasol, angapoy destacamento ya soldado; sa padre so inalara a pinatay, Padre Juan Navas.

Diad Agno, <wh>acabatik</wh> iray cazadores, kanian angapoy agawan palingan diman, Say Teniente Gomez ya makaoleyda, sanen agew na 6 ed saman a bulay Marzo inakatoralaran intipon ed Bani so sondalo to ya sikaramay akabaliw nen peles a mandarlang so cuartel da.

Diad Sual, angapo met so destacamento, balet pinateyday D. Bias Fernandez ta ininap dan gampid saray castila.

Saray Katipunan ed arum iran baley, akitulong irad saray baleykr kawalaay paltogan ed saman a agew.

<head>SALITA NEN CORONEL GINEBRA</head>

Saray impapangulok iran totoo ya nandaragupay taloran barrios: Bued, Lukap, tan Telbang ya wala kamid lansangay Palalen amagilig ya angad barrioy Pandayan; sanibsanib kamid kakiewan tan kakawayanan; kadugel mid tanol na paltog; tampol koran imbalep ya linoobanmi baley; diad asalitan lansangay Palali, akaabet kami sakey a cazador; yayayagtoy bayonetay fusilto, agto naamantaay inkaroknoto ta saray mantombok ed benegton Katipunan; dinoklosdan sinigbat, angaman walad kanonutankoy pangiawak ed <wh>vilaytonmay</wh> pakaskasin kabusol; agkola ayarian ta saray ibibak, singara asuboan ed ngiletdan makibomales ed saray lamelames ya inaakora nen saman ed sarayan kakabusol. Diat angan-anganko ta no walay onsamben a mangiawa o namaat na sanokday ibibak iran Katipunan ed saraman ya bentan panleluag na dalaray totoon linmoob ed baley, pati lamay mangiawa, napilanor ya natartar. Kasabik ed plaza; onabet ed siak so sakey ed saramay sondalok ya pinilik inpitagnawa, Rufino Ybana so ngarantonia; kayari ton angilugay ed siak; inderewtoy Riflen sankaegusan to, revolver tan porta papeles na Teniente Cazador ya pinateyto kono; inkuantod siak ya sanen kasegep tod coro na convento, naabeton kaplesanton manosuboy balay revolverto, kanian sinigbaton tampol, nakuatod abala kanian aroknot, insanto linaos ya pinatey, inalato raman ya kagkagawaan ya inderew tod siak insanto kono impeleg ed plaza ya nanlapud tagey na asalitan coro.

<head>KOMALIMAN TEKAP</head>
Impakasamsam na Batallon Mixto ed baley na Alaminos

Labinsakey so bilang na agew ed bulay Marzo ed saman ya taon 1898 ed k'5 igsad ngarem so impakasamsam na Batallon Mixto nen Gen. Monet ed baley na Alaminos ed saray Katipunan, kabkabuasanin lamang ed asalitan agew; mantotombokay pakabat ed Manalang ya saray sondaloy asalitan Batallon Mixto nen Gen. Monet, sosonsonen daray sondaloy Katipunan, nanlapulad Labrador ya mamaarap ed Sual; si dilin Kg. Luis Fernandez, inkuantod pakabato ya ngalngalin agto naamper so sunerdau ibibaton totoo, angaman dengel ya nanbabakal larad pasen ya tatawagey Dayumaka, nanlaetay Sual tan Labrador; ditan to met asugatan so Coronel na Kastila a si del Rios, kanian maganat ya onkerew na tulong ed Manalang. Saman ya kabuasan, inbaki nen Manalang si Gen. Ortiz, ibatora de Comandante Dimas Castrense tan arum niran oficiales na Katipunan; nansulat met yan Manalang ed Cor. Ginebra ed Telbang pian onla met yan ontulong ed saray taga Sual.

K'12 ed ugtiagew so insabidi Ortiz ed Tatatdangen, 600 katao so ibaton sondaloy Katipunan; agla sinmabid baley na Sual ta akaonaray kakastilan sinmabid man kanian dialad asalitan tatatdangen so angiparaanantoy piarap tod Batallon Mixto; peleston idadatak iray sondaloto, agto naamantaay insabiray kabusol ed tagey na Tatatdangen ta say dinalanda diad gilig na baybay; pinetek day barrioy Bakioen insandara pinaosdongan so Katipunan, kanian aboybuyak iraya; dakel ya inateysakey angankon 150 katao a pati Com. Kg. Dimas Castrence; say ginawa nen Ortiz tinipon tora may ibibaton kera, nanpasuner iran akipaltogan ya <sic org="an-ngad">angad</sic> Lawak a baleg.

<head>SALITA NEN CORONEL GINEBRA</head>

Talon agew kolan babantayay na giligilig na baybay, manlapud Dorongay Lukap, Bued, Telbang tan Nabual; kapangawatkoy gangan ya ontulangak ed Gen. Ortiz ya inmabet ed Tatatdangen; tinipon koray ibibak a sondalo; wala angankoy 150 katao kami, taga Lukap, Bued, Telbang tan Anda; inpikal koran tampol nanlapo kamid Nabual, pinetek mi kapalandeyan, dinalanmi Bolaoen, Sisilangen ya angad Kolos ya Bua; kasabimid sayan pasen, nengnengnengen koy pasuner na saray totoo nen Gen. Ortiz ya dedesdesen iray Batallon Mixton onarap ed Alaminos; ninonut koy maong ya paraan ta no ipataakoray ibibak a yabet ed Batallon; naopot kami, kanian say ginawak nilawlawan koran nanpaamianenak ya angad Kabatuan; kasabimid gilig na ilog, inpanat koray ibibak ya kera; baleg so pagak ta mandaiset kamilad bilang ta saramay taga Anda, tinmataynan lara; walani 60 katao kami, indatakorad sengesengeg na kakawayanan tan Pongol ed gilig na ilog pian agira nanengneng na kabusol no onlabas ira; sikaton tuay agawa ta sanen makaasinger irad kawalaanday ibibak insan kami amaltog; walaray naknami, walara met so inatey ed saray ibibak; lapud karakelda, sikami, asonson, ya angad Barrioy Dayarasen; inonaan miran amaarap ed baley na Alaminos ta say nanabalaanda say impanpapaltog dad saray polopolok na totoon naabetdad dalan. Sinansakey koray ibibak a binilin ya amin a ganaganay narumogdan too sagiatendan piolopen ta say kanonutanko; kasabimid baley, ipokok koran pigaran abung ed asinger ed plaza pian kasabiray kakastilad man, biglak iran ilaok, sikato lawari agawa ta sanen nipasen kolay duaran polok, sakey ed silongay abung nen Kg. Maria Ruiz tan sakey ed silongay abung nen Kg. Bruno Garcia, tinaynan kora ta sinmegepak ed torre ta tandagan koray kakastila, bang nen onaksebak ta ibalitak ed sikara ya asinger laray kabusol, biglaran pinmaway a nanbubuyak, tinombok day Comandante Gil Fontanilla ya amabtik na kabayoton amaarap ed Lukap. Bang iray atilak ya nanalagar ed siak lapud daiset lara ta 25 so bilang da, inakar koran impasen ed Libsong ed barrioy Palamis, dimad sengesengeg na Kapandanan, tinambanganmi payak na panatdan linmoob ed baley, akipaltogan kami daiset ya angad agda impangusil ed saray ibibak ya amaarap ed Alos.

<head>SAY IKABUYBUYAK NA KATIPUNAN TAN SAY IMPAKAPANSASABIYANDAD LARAGAN</head>

Kaimbuas tonmay agew ya impakasamsam na Batallon Mixto ed baley na Alaminos saray Panguloy Katipunan akapansasabiyan irad barrioy Laragan, Alos, dimanlay angipasenanday Realda tan nansasalitaan dan paletan ya maong. Si Gen. Ortiz so atoron mamagaway Trinchera, ingapon tampol so kimey pian maparaan so piarap no laen iray kabusol.

<head>SAY IMPANGAWAY TRINCHERA</head>

Dimad pasen a tatawagey Alimbayukan, sakop met na Laragan 
</main> 
</text>
